
    
      Asian käsittely alemmissa oikeuksissa
      
        Kanne Kuopion käräjäoikeudessa
        Intrum Justitia Oy vaati, että A velvoitetaan maksamaan Intrum Justitia Oy:lle pääomaa yhteensä 638,66 euroa, erääntynyttä viivästyskorkoa pääomalle 11.6.2009 saakka yhteensä 531,31 euroa, viivästyskorkoa pääomalle 12.6.2009 alkaen korkolain 4 §:n 1 momentin mukaan, perinnästä aiheutuneet kulut yhteensä 148,57 euroa ja erääntynyttä viivästyskorkoa perinnästä aiheutuneille kuluille 11.6.2009 saakka 41,54 euroa sekä viivästyskorkoa mainituille kuluille korkolain 4 §:n 1 momentin mukaan 12.6.2009 alkaen.
        A ei vastannut kanteeseen.
      
      
        Käräjäoikeuden yksipuolinen tuomio ja tuomio 17.9.2009
        Käräjäoikeus antoi yksipuolisen tuomion ja tuomion.
        Käräjäoikeus hylkäsi tuomiolla perintäkulujen viivästyskorkovaatimuksen haasteen tiedoksiantoa edeltäneeltä ajalta. Koska perintäkulut määräsi tuomioistuin, ne eivät olleet sellaista rahavelkaa, jolle viivästyskorko määräytyisi korkolain 6 §:n nojalla. Kun velan peruste oli kuitenkin syntynyt ennen oikeudenkäyntiä, viivästyneelle velalle oli maksettava viivästyskorkoa korkolain 9 §:n nojalla siitä päivästä, jona velan maksua koskeva haaste annettiin velalliselle tiedoksi.
        Asian on ratkaissut notaari Anu Klemetti.
      
      
        Itä-Suomen hovioikeuden tuomio 7.9.2010
        Hovioikeus, johon Intrum Justitia Oy valitti, totesi, että saatavien perinnästä annetun lain 10 §:n 1 momentin mukaan velallisen oli korvattava perinnästä velkojalle aiheutuvat kohtuulliset kulut. Laissa ei ollut säännöksiä siitä, oliko perintäkuluille maksettava viivästyskorkoa, ja mistä ajankohdasta mahdollinen koronmaksuvelvollisuus alkoi.
        Intrum Justitia Oy oli valituksessaan katsonut, että perintäkulut olivat sellaista velkaa, jolle maksettava viivästyskorko määräytyi korkolain 6 §:n 1 momentin mukaan. Hovioikeus totesi, että korkolain 6 §:ssä säädettiin viivästyskorosta velalle, jonka eräpäivää ei ollut määrätty. Pykälän 1 momentin mukaan viivästyskorkoa oli maksettava siitä lähtien, kun 30 päivää oli kulunut siitä päivästä, jona velkoja lähetti velalliselle laskun tai muutoin vaati määrätyn rahamäärän suorittamista. Velallinen ei ollut kuitenkaan velvollinen maksamaan viivästyskorkoa ajalta ennen laskun tai vaatimuksen saapumista hänelle. Pykälän 2 momentin mukaan, jos kysymys oli kulutushyödykettä koskevaan elinkeinonharjoittajan ja kuluttajan väliseen sopimukseen liittyvästä velasta, laskussa tai muussa maksuvaatimuksessa oli mainittava tuolloin voimassa olevan viivästyskoron suuruus ja se ajankohta, josta lukien viivästyskorkoa oli suoritettava. Velallinen ei ollut velvollinen maksamaan viivästyskorkoa siltä ajalta, joka oli kulunut ennen kuin hän oli saanut velkojalta viivästyskorkoa koskevat tiedot.
        Korkolain 7 §:n mukaan vahingonkorvaukselle tai vastaavanlaiselle velalle, jonka määrän ja perusteen toteaminen edellytti erityistä selvitystä, viivästyskorkoa oli maksettava siitä lähtien, kun 30 päivää oli kulunut päivästä, jona velkoja esitti vaatimuksensa sekä sellaisen korvauksen perustetta ja määrää koskevan selvityksen, jota häneltä kohtuudella voitiin vaatia ottaen huomioon myös velallisen mahdollisuudet hankkia selvitys.
        Korkolain 9 §:n mukaan 6 ja 7 §:ssä tarkoitetuissa tapauksissa viivästyskorkoa oli kuitenkin maksettava viimeistään siitä päivästä, jona velan maksua koskeva haaste annettiin velalliselle tiedoksi tai, jos vaatimus esitettiin oikeudenkäynnin aikana, sen esittämisestä lukien.
        Velallisen velvollisuus korvata perintäkulut perustui saatavien perinnästä annettuun lakiin. Perintäkulut eivät olleet sellaista velkaa, jonka eräpäivän velkoja olisi voinut velallista sitovasti ennalta määrätä. Perintäkulut eivät toisaalta olleet myöskään osa oikeudenkäyntikuluja. Asiassa jäi näin ollen harkittavaksi, määräytyikö perintäkuluille maksettava viivästyskorko korkolain 6 vai 7 §:n nojalla tai näille pykälille valinnaisen korkolain 9 §:n mukaan. Korkolain 9 § oli 6 ja 7 §:ää täydentävä säännös ja se oli otettu lakiin sen varalta, että 6 ja 7 §:ssä säädettyjen kriteerien täyttäminen olisi velkojalle joissakin tilanteissa vaivalloista ja hidasta. Perintäkulut olivat lähtökohtaisesti luonteeltaan korvausta siitä vahingosta, joka velkojalle aiheutui sen vuoksi, että saatavaa oli jouduttu perimään. Toisaalta perintäkulut liittyivät sopimukseen perustuvaan velkaan, jolloin, mikäli kysymyksessä oli kuluttajasaatava, oli perusteltua katsoa kuluttajan suojaksi säädettyjen pakottavien säännösten koskevan myös perintäkuluja. Näistä syistä hovioikeus katsoi, että perintäkuluille maksettavan viivästyskoron määräämisessä oli sovellettava korkolain 6 §:ää. Kuluttajasaatavan perintäkulujen osalta koronmaksuvelvollisuuden alkaminen edellytti sitä, että velalliselle toimitettu maksuvaatimus oli täyttänyt sisällöltään korkolain 6 §:n 2 momentissa säädetyt edellytykset.
        Saatavat, joiden perinnästä nyt oli kysymys, olivat perustuneet lehtitilauksiin ja sähköntoimitukseen. Hovioikeus katsoi olevan ilmeistä, että kysymys oli kuluttajasaatavista.
        Intrum Justitia Oy oli käräjäoikeuden ratkaisuun liitetyssä haastehakemuksessa ilmoittanut lähettäneensä vastaajalle perintäkirjeitä, joissa oli vaadittu myös perintäkuluja. Vastaajalle 12.8.2009 tiedoksi toimitetuista haastehakemuksesta tai sen liitteistä ei kuitenkaan ilmennyt, oliko perintäkirjeissä vaadittu perintäkuluille viivästyskorkoa ja annettu viivästyskorkoa koskevat korkolain 6 §:n 2 momentissa edellytetyt tiedot. Sen vuoksi käräjäoikeus oli saanut hylätä perintäkuluille maksettavaa viivästyskorkoa koskevan vaatimuksen haasteen tiedoksiantamista edeltäneen ajan osalta selvästi perusteettomana.
        Asian ovat ratkaisseet hovioikeuden jäsenet Pertti Jokinen, Riita-Liisa Hietala ja Tuulikki Räsänen.
      
    
    
      Muutoksenhaku korkeimmassa oikeudessa
      Intrum Justitia Oy:lle myönnettiin valituslupa. Valituksessaan Intrum Justitia Oy vaati, että Korkein oikeus muuttaa hovioikeuden tuomiota siten, että A velvoitetaan maksamaan perinnästä aiheutuneille kuluille 11.6.2009 saakka erääntynyttä viivästyskorkoa 41,54 euroa ja korkolain 6 §:n 1 momentin mukaista viivästyskorkoa 12.6.2009 alkaen.
      A vastasi valitukseen ja vaati sen hylkäämistä.
    
    
      Korkeimman oikeuden ratkaisu
      
        Perustelut
        Kysymyksenasettelu ja sovellettavat säännökset
        1. Intrum Justitia Oy:n valituksesta asiassa on Korkeimmassa oikeudessa kysymys siitä, miten kuluttajasaatavaa koskevien velan perintäkulujen viivästyskorko määräytyy. Yhtiö on vaatinut, että perintäkuluille määrätään maksettavaksi viivästyskorko korkolain 6 §:n 1 momentin mukaisesti soveltamatta pykälän 2 momentin kuluttajasaatavia koskevaa säännöstä. Yhtiö on perustellut tätä sillä, etteivät kuluttajasaatavan perinnästä aiheutuvat kulut perustu kuluttajan ja elinkeinonharjoittajan väliseen sopimukseen, vaan ovat itsenäisiä saatavia.
        2. Velallisen velvollisuudesta korvata perintäkulut säädetään laissa saatavien perinnästä (perintälaki). Lain 10 §:n 1 momentin mukaan velallisen on korvattava perinnästä velkojalle aiheutuvat kohtuulliset kulut. Perintälaissa ei ole säännöksiä perintäkuluille maksettavasta viivästyskorosta.
        3. Kun perintälaissa ei ole säännöksiä perintäkuluille maksettavasta viivästyskorosta, asiassa on sovellettava korkolain viivästyskorkoa koskevia yleissäännöksiä. Korkolain 2 §:n 1 momentin nojalla velvollisuus maksaa korkoa määräytyy korkolain mukaan, jollei muuta johdu velallisen sitoumuksesta tai kauppatavasta taikka toisin ole säädetty. Korkolain säännökset ovat kuitenkin pakottavia, kun kysymys on 2 §:n 2 momentissa tarkoitetuista kuluttajasaatavista. Jos velallisen sitoumus liittyy kulutusluottoa tai muuta kulutushyödykettä koskevaan elinkeinonharjoittajan ja kuluttajan väliseen sopimukseen, sitoumus on tehoton siltä osin kuin velallinen olisi velvollinen maksamaan enemmän viivästyskorkoa kuin lain 4 - 11 §:ssä säädetään. Lainkohdan säätämiseen johtaneessa hallituksen esityksessä todetaan, että säännöstä sovelletaan kulutusluottoihin ja muihin kulutushyödykkeiden hankintaan liittyviin velkoihin ja että pakottavuuden piirissä olisivat siten kaikki elinkeinonharjoittajan saatavat kuluttajalta eli niin sanotut kuluttajasaatavat (HE 232/2001 vp s. 26).
        4. Jollei eräpäivää ole velallista sitovasti ennalta määrätty, viivästyskorkoa on korkolain 6 §:n 1 momentin mukaan maksettava siitä lähtien, kun 30 päivää on kulunut siitä päivästä, jona velkoja lähetti velalliselle laskun tai muutoin vaati määrätyn rahamäärän suorittamista. Jos kysymys on korkolain 2 §:n 2 momentissa tarkoitetusta kuluttajasaatavasta, korkolain 6 §:n 2 momentin mukaan laskussa tai muussa maksuvaatimuksessa on mainittava tuolloin voimassa olevan viivästyskoron suuruus ja se ajankohta, josta lukien viivästyskorkoa on suoritettava. Velallinen ei ole velvollinen maksamaan viivästyskorkoa siltä ajalta, joka on kulunut ennen kuin hän on saanut velkojalta viivästyskorkoa koskevat tiedot.
        5. Perintälaissa kuluttajasaatavalla tarkoitetaan lain 3 §:n 1 momentin mukaan sellaista elinkeinonharjoittajan saatavaa, joka perustuu kulutushyödykkeen luovuttamiseen tai luoton myöntämiseen kuluttajalle. Perintälain 5 §:ssä ammattimaisesti perintää harjoittaville on säädetty korostettu tiedonantovelvollisuus kuluttajasaatavien perinnässä. Perintälakia koskevan hallituksen esityksen mukaan elinkeinonharjoittajalla, kuluttajalla ja kulutushyödykkeellä tarkoitetaan perintälaissa samaa kuin kuluttajansuojalaissa (HE 199/1996 vp s. 11).
        Johtopäätökset
        6. Asiassa on riidatonta, että kanteen kohteena olevissa perintäkuluissa on kysymyksessä velka, jonka eräpäivää ei ollut velallista sitovasti ennalta määrätty. Velallisen velvollisuudesta korvata velkojalle perinnästä aiheutuvat kohtuulliset kulut säädetään perintälain 10 §:ssä. Tämä puoltaisi tulkintaa, jonka mukaan perintäkulut olisivat mainitun säännöksen mukaisia itsenäisiä saatavia, joille maksettavaan viivästyskorkoon olisi sovellettava korkolain 6 §:n 1 momenttia.
        7. Toisaalta oikeuskäytännössä on jo ennen perintälain säätämistä katsottu velallisella olevan velvollisuus korvata velkojalle velan perinnästä aiheutuneet kulut. Perintälain säätämisen tavoitteena oli ehkäistä epäasianmukaisten perintätapojen käyttämistä ja lakiin otettu nimenomainen säännös perintäkulujen korvaamisvelvollisuudesta oli vain vallinnutta oikeustilaa selventävä (HE 199/1996 vp s. 8 ja KKO 1987:105). Korkein oikeus katsoo, että perintäkulujen korvaamisvelvollisuus ei siten ole perinnän kohteena olevasta velasta riippumaton itsenäinen velvoite, vaan sen perusteena on sanottu velkasuhde.
        8. Korkolain ja perintälain kuluttajasaatavia koskevilla erityissäännöksillä velkojalle on asetettu velvollisuus antaa kuluttajalle yksilöityjä tietoja koronmaksuvelvollisuudesta. Korkolain muuttamiseen johtaneessa hallituksen esityksessä todetaan, että kuluttajien suojaamiseksi säädetyt pakottavat säännökset jäävät merkityksettömiksi, jollei kuluttajilla ole riittävää käsitystä siitä, minkälaista viivästyskorkoa velkojilla on oikeus vaatia (HE 232/2001 vp s. 11). Ilmoitusvelvollisuutta ehdotettiin tuolloin korostettavaksi niin, että elinkeinonharjoittajan olisi mainittava viivästyskoron senhetkinen korkokanta sekä se ajankohta, josta lukien viivästyskorkoa on suoritettava (HE 232/2001 vp s. 29).
        9. Samat elinkeinonharjoittajan tiedonantovelvollisuutta kuluttajaa kohtaan korostavat perusteet, jotka ilmenevät korkolain edellä mainituista tavoitteista, puoltavat kuluttajan oikeutta saada yksilöidyt tiedot viivästyskoron määrään vaikuttavista seikoista myös silloin, kun on kysymys perintäkulujen viivästyskorosta. Korkein oikeus katsoo, että määrättäessä viivästyskorkoa korkolain 2 §:n 2 momentissa tarkoitetun kuluttajasaatavan perintäkuluille, on sovellettava korkolain 6 §:n 2 momentin säännöstä.
        10. Asiassa on riidatonta, että perinnän kohteena olevat saatavat ovat korkolain 2 §:n 2 momentin tarkoittamia kuluttajasaatavia. Intrum Justitia Oy on vaatinut perintäkuluille viivästyskorkoa korkolain 6 §:n 1 momentin mukaisesti siitä lähtien, kun vähintään 30 päivää on kulunut perintäkirjeiden lähettämisestä velalliselle. Kuluttajasaatavia koskevan korkolain 6 §:n 2 momentin mukaan velallinen ei kuitenkaan ole velvollinen maksamaan viivästyskorkoa siltä ajalta, joka on kulunut ennen kuin hän on saanut velkojalta viivästyskorkoa koskevat tiedot.
        11. Yhtiö ei ole edes väittänyt, että velalliselle olisi korkolain 6 §:n 2 momentin mukaisesti ilmoitettu laskussa tai muussa maksuvaatimuksessa perintäkuluja koskevan viivästyskoron suuruus ja se ajankohta, josta lukien tätä viivästyskorkoa on suoritettava. Yhtiöllä ei tämän vuoksi ole oikeutta viivästyskorkoon vaatimistaan ajankohdista alkaen. Korkolain 9 §:n mukaan lain 6 §:ssä tarkoitetuissa tapauksissa viivästyskorkoa on kuitenkin maksettava viimeistään siitä päivästä, jona velan maksua koskeva haaste annettiin velalliselle tiedoksi. Viivästyskorko perintäkuluille on siten määrättävä maksettavaksi haasteen tiedoksiannosta alkaen.
      
      
        Tuomiolauselma
        Hovioikeuden tuomion lopputulosta ei muuteta.
        Asian ovat ratkaisseet oikeusneuvokset Kari Raulos, Kati Hidén, Hannu Rajalahti, Marjut Jokela ja Pekka Koponen. Esittelijä Kristiina Harenko.
      
    
  

    
      
        Päätös, josta valitetaan
      
      Helsingin hallinto-oikeus 15.9.2010 nro 10/1396/3
      
        Asian aikaisempi käsittely
      
      Konserniverokeskus on toimittanut A Oy:n verotuksen verovuodelta 2006. Toimitetussa verotuksessa yhtiön konsernin sisällä luovuttamista X-yhtiön osakkeista saamaa luovutusvoittoa on pidetty kokonaisuudessaan verovapaana, vaikka yhtiön ostaessa vuonna 2000 kyseiset osakkeet B Oy:ltä, oli jälkimmäiselle syntynyt kaupasta vähennyskelpoista luovutustappiota. Vuonna 2000 sekä myyjä että ostaja olivat kuuluneet D-konserniin, josta A Oy oli siirtynyt osakekauppojen myötä E-konserniin vuonna 2002.
      Konserniverokeskuksen verotuksen oikaisulautakunta on 5.2.2009 tekemällään päätöksellä hylännyt veroasiamiehen vaatimuksen siitä, että X-yhtiön osakkeiden luovutushinta tulee katsoa A Oy:n veronalaiseksi tuloksi sen verotuksessa B Oy:n ja A Oy:n välisessä näiden osakkeiden kaupassa syntyneeseen vähennyskelpoisen luovutustappion määrään asti, ja että luovutustappion tarkka määrä on selvitettävä.
      
        Hallinto-oikeuden ratkaisu
      
      Helsingin hallinto-oikeus on hylännyt Veronsaajien oikeudenvalvontayksikön valituksen.
      Perusteluinaan hallinto-oikeus on esittänyt seuraavaa:
      Elinkeinotulon verottamisesta annetun lain 6 §:n 1 momentin 1 kohdan mukaan veronalaista tuloa eivät ole muun kuin pääomasijoitustoimintaa harjoittavan osakeyhtiön tai osuuskunnan sekä säästöpankin ja keskinäisen vakuutusyhtiön saamat käyttöomaisuuteen kuuluvien osakkeiden luovutushinnat siten kuin 6 b §:ssä säädetään. Saman lain 6 b §:n 1 momentin mukaan edellä mainitussa lainkohdassa tarkoitetun yhteisön saama käyttöomaisuuteen kuuluvien osakkeiden luovutushinta ei ole veronalaista tuloa eikä osakkeiden hankintameno vähennyskelpoinen meno, jos osakkeet ovat verovapaasti luovutettavia.
      Elinkeinotulon verottamisesta annetun lain 6 b §:n 3 momentin mukaan verovapaasti luovutettavien osakkeiden luovutushinta on kuitenkin veronalaista tuloa siltä osin kuin luovutushinnan ja poistamattoman hankintamenon erotus johtuu 42 §:n 1 momentissa tarkoitetusta hankintamenosta tehdystä poistosta tai siitä, että hankintamenosta on vähennetty varaus tai 8 §:n 1 momentin 2 kohdassa tarkoitettu avustus. Luovutushinta on niin ikään veronalaista tuloa siihen määrään asti, joka vastaa näiden osakkeiden aikaisemmin konserniyhtiöiden välillä tapahtuneesta luovutuksesta toiselle konserniyhtiölle syntynyttä verotuksessa vähennyskelpoista luovutustappiota.
      Hallituksen esityksen (92/2004) yksityiskohtaisissa perusteluissa on elinkeinotulon verottamisesta annetun lain 6 b §:n kohdalla todettu, että pykälän 3 momentissa säädettäisiin luovutushinnan veronalaisuudesta silloin, kun luovutettavien osakkeiden hankintamenoa on pienennetty arvonalennuspoistolla, varauksella tai saadulla avustuksella. Se osa luovutusvoitosta, joka johtuu mainituista, hankintamenoa alentavista eristä, olisi veronalaista tuloa myös silloin, kun luovutettavat osakkeet olisivat verovapaasti luovutettavia. Ehdotetulla säännöksellä varmistettaisiin se, että arvonalennuspoisto, jota ei ole osakkeiden arvonnousun myötä palautettu tuloon elinkeinoverolain 5 a §:n 1 momentin 4 kohdan säännöksen nojalla, sekä epäsuorasti tuloutuvaksi tarkoitetut hankintamenosta vähennetyt varaukset ja avustukset, luetaan tuloksi viimeistään osakkeita luovutettaessa. Jos osakkeet on aikaisemmin luovutettu konsernin sisällä ja tästä luovutuksesta on aiheutunut vähennyskelpoinen luovutustappio, tuloutuisi 3 momentin mukaan verovapaan luovutusvoiton määrään saakka myös tällainen aikaisemmin vähennetty, konserniyhtiöiden välisistä toimista aiheutunut tappio.
      Elinkeinotulon verottamisesta annetun lain 6 b §:n 7 momentin (717/2004) mukaan konserniyhtiöillä tarkoitetaan tässä pykälässä osakeyhtiölain (734/1978) 1 luvun 3 §:ssä tarkoitettuun konserniin kuuluvia yhtiöitä tai sellaisia yhtiöitä, joissa kaikissa yhdellä tai useammalla luonnollisella henkilöllä, oikeushenkilöllä tai näillä yhdessä on osakeyhtiölain 1 luvun 3 §:ssä tarkoitettua määräysvaltaa vastaava määräysvalta.
      Osakeyhtiölain 1 luvun 3 §:n mukaan, jos osakeyhtiöllä on kirjanpitolain 1 luvun 5 §:ssä tarkoitettu määräysvalta toisessa kotimaisessa tai ulkomaisessa yhteisössä tai säätiössä, osakeyhtiö on emoyhtiö ja määräysvallassa oleva on tytäryhteisö. Emoyhtiö tytäryhteisöineen muodostaa konsernin.
      D Oyj myi elokuussa 2000 45 prosenttia omistamansa tytäryhtiön A Oy:n osakekannasta E-konserniin kuuluvalle K A/S:lle. Marraskuussa 2000 A Oy osti D Oyj:n toiselta tytäryhtiöltä B Oy:ltä X-yhtiön osakkeet. Kauppahinta oli 1 markka. Kaupasta syntyi B Oy:lle vähennyskelpoinen myyntitappio, joka veroasiamiehen mukaan on ollut vähintään 2 miljoonaa, minkä lisäksi B Oy vähensi verotuksessaan arvonalennuksen liikesaamisistaan X-yhtiöltä.
      Vuoden 2002 marraskuussa D Oyj myi 35 prosentin lisäosuuden A Oy:n osakekannasta K A/S:lle ja vuonna 2004 D Oyj myi jäljellä olevan 20 prosentin omistusosuutensa A Oy:stä E-konsernille. Maaliskuussa 2006 A Oy myi X-yhtiön osakkeet tuolloiselle emoyhtiölleen, L-nimiselle yhtiölle 24 961 308,04 euron kauppahinnalla. A Oy:lle muodostui myynnistä 24 708 179,04 euron verovapaa luovutusvoitto, jonka se vähensi verovuoden 2006 verotettavasta tulostaan.
      A Oy on ostanut vuonna 2000 X-yhtiön osakkeet tuolloin samaan D-konserniin kuuluvalta B Oy:ltä. Yhtiö on vuonna 2006 kuuluessaan E-konserniin myynyt kyseessä olevat osakkeet konsernin sisällä. Ottaen huomioon elinkeinotulon verottamisesta annetun lain 6 b §:n 3 momentin ja hallituksen esityksessä lainkohdasta todetun hallinto-oikeus on katsonut, että koska A Oy ei ole X-yhtiön osakkeiden jatkoluovutuksen tapahtuessa kuulunut enää D-konserniin, A Oy:n tuloon ei tule lisätä X-yhtiön osakkeiden luovutuksesta aikanaan D-konsernissa vähennettyä luovutustappiota.
      
        Käsittely korkeimmassa hallinto-oikeudessa
      
      Veronsaajien oikeudenvalvontayksikkö on pyytänyt lupaa valittaa hallinto-oikeuden päätöksestä ja valituksessaan vaatinut, että hallinto-oikeuden päätös kumotaan ja X-yhtiön osakkeiden luovutushinta katsotaan A Oy:n vuoden 2006 verotuksessa veronalaiseksi tuloksi siihen määrään saakka, joka vastaa sitä verotuksessa vähennyskelpoisen luovutustappion määrää, joka on syntynyt B Oy:lle sen myydessä vuonna 2000 X-yhtiön osakkeet konsernin sisäisellä kaupalla A Oy:lle.
      Vaatimustensa tueksi Veronsaajien oikeudenvalvontayksikkö on esittänyt muun ohella seuraavaa:
      Elinkeinotulon verottamisesta annetun lain (jäljempänä EVL) 6 b §:n 3 momentin toisen virkkeen mukaan luovutushinta on veronalaista tuloa siihen määrään asti, joka vastaa verovapaasti luovutettavien osakkeiden aikaisemmin konserniyhtiöiden välillä tapahtuneesta luovutuksesta toiselle konserniyhtiölle syntynyttä verotuksessa vähennyskelpoista luovutustappiota.
      Verovapaussäännökset ovat poikkeuksia veronalaisuutta koskevasta pääsäännöstä, eikä niitä voida tulkita laajentavasti. Lain sanamuoto ei edellytä, että jatkoluovutuksen yhteydessä vallitsisi sama konsernisuhde kuin luovutustappion syntyessä.
      Se, ettei säännökseen ole asetettu aikarajaa, on ollut tietoinen valinta. Aikarajattomuudesta seuraa, että tilannetta, jossa jatkoluovutuksen tapahtuessa ei enää vallitse sama konsernisuhde kuin silloin, kun luovutustappio syntyi, ei voida pitää millään tavoin poikkeuksellisena. Sen vuoksi on mahdollista, että tämä vaihtoehto olisi ollut esillä myös lainvalmistelun yhteydessä. Jos lainsäätäjä olisi tarkoittanut, ettei tällaisissa tilanteissa EVL 6 b §:n 3 momentin toisen virkkeen säännös tule sovellettavaksi, voidaan olettaa, että lainsäätäjä olisi tuonut sen esiin joko laissa tai ainakin sen esitöissä.
      Hallinto-oikeuden tulkinta saattaisi luoda edellytyksiä sille, että konsernin sisällä syntyneet luovutustappiot muodostuisivat kauppatavaraksi.
      A Oy on antanut vastineen ja vaatinut Veronsaajien oikeudenvalvontayksikön valituksen hylkäämistä.
      Kun konsernisuhteen olemassaolosta EVL 6 b §:n 3 momentissa tarkoitetun jatkoluovutuksen hetkellä ei nimenomaisesti ole lausuttu lakitekstissä eikä lainvalmisteluaineistossa, oikaisusäännöstä ja sitä tukevaa EVL 6 b §:n 7 momenttia tulee tulkita ensisijaisesti sanamuodon perusteella. Säännösten sanamuoto osoittaa selvästi, että EVL 6 b §:n 3 momentin rajoitus on tarkoitettu sovellettavaksi tilanteissa, joissa osakkeiden aiemmasta luovutuksesta muodostunut luovutustappio on vähennetty sellaisessa yhtiössä, joka voitollisen jatkoluovutuksen hetkellä kuuluu edelleen samaan konserniin.
      Nyt käsiteltävänä olevassa tapauksessa A Oy:n osakkeet on ostettu E-konserniin kolmessa erässä vuosina 2000, 2002 ja 2004. Vuonna 2004 tehty viimeisen osake-erän kauppa perustui vuonna 2002 tehtyyn sopimukseen, jolloin vuonna 2004 toteutetun verouudistuksen säännöksistä ei ollut mitään tietoa, eikä niillä myöskään ole ollut vaikutusta yhtiön osakkeiden kauppahintaan. B Oy:n vähentämä luovutustappio ei näin ollen ole edes voinut muodostua kauppatavaraksi tässä tilanteessa.
      Veronsaajien oikeudenvalvontayksikkö on antanut vastaselityksen, joka on lähetetty tiedoksi yhtiölle.
      
        Korkeimman hallinto-oikeuden ratkaisu
      
      Korkein hallinto-oikeus on myöntänyt Veronsaajien oikeudenvalvontayksikölle valitusluvan ja tutkinut asian. Valitus hylätään. Hallinto-oikeuden päätöstä ei muuteta.
      
        Perustelut
      
      Kun otetaan huomioon edellä ilmenevät hallinto-oikeuden päätöksen perustelut ja siinä mainitut oikeusohjeet sekä korkeimmassa hallinto-oikeudessa esitetyt vaatimukset ja asiassa saatu selvitys, hallinto-oikeuden päätöksen muuttamiseen ei ole perusteita.
      Asian ovat ratkaisseet hallintoneuvokset Esa Aalto, Ahti Vapaavuori, Matti Halén, Eila Rother ja Hannele Ranta-Lassila. Asian esittelijä Outi Siimes.
    
  
